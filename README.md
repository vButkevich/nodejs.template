Налаштування проєкту
Вітаємо у розділі, присвяченому налаштуванню проєкту в середовищі Node.js! 



Цей розділ допоможе тобі зрозуміти ключові аспекти налаштування проєкту, щоб ви могли ефективно розробляти його. Ось деякі з основних тем, які ми будемо розглядати:

Ініціалізація проєкту: розглянемо процес створення нового проєкту в середовищі Node.js.
ESLint: дізнаєтесь, як налаштувати ESLint для забезпечення стандартів якості вашого коду та автоматичної перевірки його на відповідність правилам.
Файли налаштувань: розглянемо роль та структуру файлів налаштувань проєкту, таких як package.json, eslintrc, тощо.


Цей розділ надасть необхідні знання та інструменти для успішного налаштування та управління проєктом у середовищі Node.js. Розпочнімо!

Ініціалізація проєкту



Для створення проєкту вам необхідно переконатись, що на вашому комп'ютері встановлено Node.js. Для цього введіть в терміналі команду для перевірки її версії:



node --version



Якщо у терміналі ви побачите щось подібне до v18.17.0 (або новішу версію), значить Node.js вже встановлено. Якщо отримаєте відповідь command not found: node, то вам потрібно встановити LTS версію з офіційного сайту.



Щоб розпочати роботу з Node.js додатком:

Створіть нову директорію (папку) для проєкту на вашому комп'ютері, наприклад, з назвою nodejs-basics
Відкрийте термінал і перейдіть в цю директорію за допомогою команди cd nodejs-basics, або ж відкрийте термінал вже у вказаній папці, якщо це для вас зручніше.
У терміналі за допомогою NPM ініціалізуйте новий проєкт Node.js командою:


npm init -y







Ця команда створить файл package.json у корені вашого проєкту, який автоматично заповниться дефолтними метаданими.



{
  "name": "nodejs-basics",
  "version": "1.0.0",
  "description": "",
  "main": "index.js",
  "scripts": {
    "test": "echo \\"Error: no test specified\\" && exit 1"
  },
  "keywords": [],
  "author": "",
  "license": "ISC"
}



Ви завжди можете внести зміни в цей файл, адаптувавши його зміст до специфіки вашого проєкту.

Виконання коду



Далі ми створюємо папку src, де будемо зберігати весь код, і створимо у ній перший JavaScript файл index.js з таким вмістом:



// src/index.js

const message = 'Hello world';

console.log(message);



JavaScript код можна виконати за допомогою команди node, вказавши після неї шлях до файлу, код в якому потрібно виконати:

node src/index.js





Автоматизація виконання коду



Досить незручно кожен раз, коли ми змінюємо код, виконувати JavaScript-код вручну та перезапускати сервер, щоб переглянути результат. Щоб автоматизувати цей процес, використовуємо пакети nodemon.

Встановіть їх як залежності розробки командою:



npm install --save-dev nodemon

Nodemon - інструмент для розробки на Node.js, який дозволяє автоматично перезапускати сервер після змін у вихідних файлах.


Додайте скрипт у файлі package.json для запуску додатка:

"scripts": {
    "dev": "nodemon src/index.js"
}



Тепер ви можете запускати ваш додаток за допомогою команди npm run dev, і він буде автоматично перезапускатися при збереженні змін у файлах JavaScript.



ESLint



Лінтінг коду відповідно до стандарту — важлива складова кожного проєкту. Це дозволяє задати певний стиль написання коду для всієї команди та контролювати дотримання певних кращих практик. Для роботи з ESLint у VS Code вам потрібно встановити плагін ESLint.








У наступному відео ми розберемо етапи ініціалізації ESlint у проєкті командою

npm init @eslint/config@latest







Налаштування лінтінгу з ESLint може бути складним через об’єм можливих налаштувань. Використовуйте цей розділ як загальний огляд інструментів, а для виконання домашнього завдання вам буде наданий готовий репозиторій зі стартовим шаблоном проєкту, де вже налаштовані ESLint. Або ви можете взяти зразки налаштування конфігураційних файлів у наступному розділі.



Якщо ви працюєте у Windows, то можете зіткнутися з проблемою: Prettier скаржиться на "неправильні" символи кінця рядка.



Це відбувається тому, що Windows і Unix-подібні системи (Linux, MacOS) використовують різні символи для позначення кінця рядка у текстових файлах. Windows використовує комбінацію символів повернення каретки та переводу рядка (\\r\\n), в той час, як Unix-подібні системи використовують лише перевід рядка (\\n). Це розходження може призвести до помилок, коли код, створений у Windows, перевіряється або виконується на системі з Unix-подібними кінцями рядків.



Просте додавання настройки в конфігураційний файл Prettier може не розв'язати проблему, тому що сам інструмент форматування може не мати прямого контролю над тим, як інші інструменти або редактор коду обробляють символи кінця рядка.



Оптимальним варіантом розв'язання цієї проблеми є використання файлу .editorconfig у вашому проєкті. .editorconfig допомагає розробникам визначати та підтримувати послідовні стилі форматування коду в різних редакторах і середовищах. Для цього:

Створіть файл .editorconfig у кореневій директорії вашого проєкту. Цей файл міститиме налаштування, які забезпечать використання єдиних символів кінця рядка, незалежно від ОС.
Встановіть розширення EditorConfig для Visual Studio Code. Перейдіть на сторінку розширення EditorConfig у Marketplace Visual Studio Code і встановіть його. Це розширення дозволить VS Code автоматично застосовувати налаштування, вказані у файлі .editorconfig.


У файлі .editorconfig потрібно вказати бажані налаштування, наприклад, використання символу \\n для кінця рядка на всіх платформах:

//**.editorconfig**

root = true

[*]
end_of_line = lf
charset = utf-8
trim_trailing_whitespace = true
insert_final_newline = true



Ці налаштування допоможуть уникнути проблем, пов'язаних із різницею у символах кінця рядка між різними операційними системами, та забезпечити більш гладку роботу з кодом

Файли налаштувань



Додайте в корінь вашого проєкта файли конфігурацій з наступним вмістом:

// .prettierrc
{
  "semi": true,
  "singleQuote": true,
  "trailingComma": "all",
  "printWidth": 80
}

// eslint.config.mjs (.js/.cjs)

import globals from 'globals';
import pluginJs from '@eslint/js';

export default [
  pluginJs.configs.recommended,
  {
    files: ['src/**/*.js'],
    languageOptions: { globals: globals.node },
    rules: { 
	    semi: 'error', 
	    'no-unused-vars': ['error', { args: 'none' }], 
	    'no-undef': 'error' 
	  },
  },
];



Внесіть зміни до вашого файлу package.json:

// package.json

{
  "name": "nodejs-basics",
  "version": "1.0.0",
  "description": "",
  "type":"module",
  "main": "src/index.js",
  "scripts": {
    "lint": "eslint src/**/*.js",
    "start": "node ./src/index.js",
    "dev": "nodemon src/index.js"
  },
  "keywords": [],
  "author": "Alexander Repeta <a.repeta@goit.global>",
  "license": "ISC",
  "devDependencies": {
    "@eslint/js": "^9.2.0",
    "eslint": "^9.2.0",
    "globals": "^15.1.0",
    "nodemon": "^3.1.0"
  }
}



І наостанок не забудьте додати у проєкт файл .gitignore з виключеннями:

//.gitignore

/node_modules

.env

.vscode
.DS_Store
.idea



Після опрацювання цього розділу ви вже маєте добре розуміння того, як налаштовувати свій проєкт в середовищі Node.js. Ви дізналися, як створювати новий проєкт, автоматизувати процес виконання коду та перевірки коду за допомогою інструментів, таких як ESLint. Також ви ознайомилися з різними налаштувальними файлами, які потрібні для вашого проєкту.



Тепер, коли ви ознайомлені з цими основами, ви готові до роботи над вашими проєктами у Node.js з більшим розумінням та впевненістю. Не забувайте використовувати ці знання у вашій практиці та постійно покращувати свої навички. Ви можете рухатися вперед і розширювати свої можливості у світі програмування!
